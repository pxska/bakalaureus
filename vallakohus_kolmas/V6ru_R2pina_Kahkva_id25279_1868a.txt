
Kahkwal sel 12 August 1868.

Kaiwas Werriorra mees Jaan Hänman, et minnewa talwe Januari kuul om temma Daniel Leplandile 2 punda linnu müinu ent et õdang om ollu ei olle neil mite kaub saanu ärra tettus kui palju hinda Daniel punast olles andnu, om enne ne linna Danieli aita pandnu ja tõisel päiwal olles lubbanuwa kauba tetta. Ja et Jaanil hainu tarwis ollu, om Daniel Jaanile 2 koormat hainu müinu 4 R 50 Kop eest ja lubbanu neid hainu Jaanile omma hobbestega ärra wija. Ent Jaan om essi tõisel päiwal 2 hobbesega perra tullu ja Danniel ei olle kottu ollu, sis om Jaan essi Danni murro päält 2 hobbesele haina pääle säädnu ja om ennegi ütte koorma ossa neid hainu saanu ja linna om ilma rahhata Danieli kätte jäänu.

Sel 19 August 1868.

Ette tulli Daniel Lepland ja üttel, et temma om Jaan Hänmani käest 2 Punda linnu ostnu 5 Rubla eest ja Jaan om temma käest haina kuhja ostnu 9 R 50 Kop eest sis om Jaan Danielile 4 Rbl 50 Kop weel perra masnu ja ni om se haina kuhhu tassa saanu. Ja Jaan om tõisel päiwal essi 2 hobbesega perra tullu, ent Daniel ei olle koddu ollu ja Jaan om ne haina pääle tennu ja ärra winu.

Kohus mõist, et Jaan Hänmani ütelmise perra, et temma ei olle mitte 2 koormat hainu saanu, et sis es olles Jaan piddanu ilma Dannita hainu ärra wima, kui hainu mitte ni palju es olle kui kaub olli tettu. Ja et sest ka selgeste nätta om, et se linna rahha ka hainu külge om arwatu, et 2 koormat hainu mitte 4 R 50 Kop eest ei woi saada. Ja et Jaan Hänman se kaibuse ka ni kauges om ja neil üttegi selgembat tunistust ei olle, ei wõi kohhus Jaanile middagi mõista ja peawa rahhul ollema, mes neile kummakile om saanu.

Päkohtumees Kristjan Räman

Abbi Jakob Parmson

Abbi Peter Urgard


